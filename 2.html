<!DOCTYPE html>
<html>
<head>
	<meta charset="utf-8">
	<meta name="viewport" content="width=device-width, initial-scale=1">
	<title> 
		Михайль Семенко . Вірші. Сьогодні.
	</title>
</head>
<body>
<h1> Сьогодні</h1>
Я сьогодні курю і курю папіроси<br>
Я сьогодні смутний<br>
Я сьогодні смутний я сьогодні<br>
смертельно смутний<br>
Бо люблю її коси<br>

Вечір притих зачарований місяцем сонним<br>
Де самотить наш парк<br>
Я сьогодні не там ах я хочу у парк<br>
Хочу бути розмовним<br>

Але буду мовчать поки прийде четвер<br>
Кілька стоскнених день<br>
Бо не можу ж я перший — який зараз день<br>
Місяць вечір завмер<br>

За одною — одна — я курю папіроси<br>
Я сьогодні смутний<br>
Я сьогодні смертельно смертельно смутний<br>
Я люблю її коси.<br>
<a href="3.html"> Наступна сторінка </a>
<a href="index.html"> Попередня сторінка </a> 
</body>
</html>